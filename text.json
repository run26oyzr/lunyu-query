{
    "13.1": "子路问政。子曰：“先之劳之。”请益。曰：“无倦。”",
    "13.2": "仲弓为季氏宰，问政。子曰：“先有司，赦小过，举贤才。”<br>曰：“焉知贤才而举之？”曰：“举尔所知。尔所不知，人其舍诸？”",
    "13.3": "子路曰：“卫君待子而为政，子将奚先？”<br>子曰：“必也正名乎！”<br>子路曰：“有是哉，子之迂也！奚其正？”<br>子曰：“野哉由也！君子于其所不知，盖阙如也。名不正，则言不顺；言不顺，则事不成；事不成，则礼乐不兴；礼乐不兴，则刑罚不中；刑罚不中，则民无所错手足。故君子名之必可言也，言之必可行也。君子于其言，无所苟而已矣。”",
    "13.4": "樊迟请学稼。子曰：“吾不如老农。”请学为圃。曰：“吾不如老圃。”<br>樊迟出。子曰：“小人哉，樊须也！上好礼，则民莫敢不敬；上好义，则民莫敢不服；上好信，则民莫敢不用情。夫如是，则四方之民襁负其子而至矣，焉用稼？”",
    "13.6": "子曰：“其身正，不令而行；其身不正，虽令不从。”",
    "13.10": "子曰：“苟有用我者，期月而已可也，三年有成。”",
    "13.16": "叶公问政。子曰：“近者悦，远者来。”",
    "13.17": "子夏为莒父宰，问政。子曰：“无欲速，无见小利。欲速，则不达；见小利，则大事不成。”",
    "13.20": "子贡问曰：“何如斯可谓之士矣？”子曰：“行己有耻，使于四方，不辱君命，可谓士矣。”<br>曰：“敢问其次。”曰：“宗族称孝焉，乡党称弟焉。”<br>曰：“敢问其次。”曰：“言必信，行必果，硁硁然小人哉！——抑亦可以为次矣。”<br>曰：“今之从政者何如？”子曰：“噫！斗筲之人，何足算也？”",
    "13.23": "子曰：“君子和而不同，小人同而不和。”",
    "13.24": "子贡问曰：“乡人皆好之，何如？”子曰：“未可也。”<br>“乡人皆恶之，何如？”子曰：“未可也；不如乡人之善者好之，其不善者恶之。”",
    "13.26": "子曰：“君子泰而不骄，小人骄而不泰。”",
    "13.27": "子曰：“刚、毅、木、讷近仁。”",
    "13.28": "子路问曰：“何如斯可谓之士矣？”子曰：“切切偲偲，怡怡如也，可谓士矣。朋友切切偲偲，兄弟怡怡。”",
    "14.2": "子曰：“士而怀居，不足以为士矣。”",
    "14.4": "子曰：“有德者必有言，有言者不必有德。仁者必有勇，勇者不必有仁。”",
    "14.10": "子曰：“贫而无怨难，富而无骄易。”",
    "14.16": "子路曰：“桓公杀公子纠，召忽死之，管仲不死。”曰：“未仁乎？”子曰：“桓公九合诸侯，不以兵车，管仲之力也。如其仁，如其仁。”",
    "14.17": "子贡曰：“管仲非仁者与？桓公杀公子纠，不能死，又相之。”子曰：“管仲相桓公，霸诸侯，一匡天下，民到于今受其赐。微管仲，吾其被发左衽矣。岂若匹夫匹妇之为谅也，自经于沟渎而莫之知也？”",
    "14.20": "子曰：“其言之不怍，则为之也难。”",
    "14.23": "子曰：“君子上达，小人下达。”",
    "14.24": "子曰：“古之学者为己，今之学者为人？”",
    "14.26": "子曰：“不在其位，不谋其政。”<br>曾子曰：“君子思不出其位。”",
    "14.27": "子曰：“君子耻其言而过其行。”",
    "14.28": "子曰：“君子道者三，我无能焉：仁者不忧，知者不惑，勇者不惧。”子贡曰：“夫子自道也。”",
    "14.29": "子贡方人。子曰：“赐也贤乎哉？夫我则不暇。”",
    "14.30": "子曰：“不患人之不己知，患其不能也。”",
    "14.33": "子曰：“骥不称其力，称其德也。”",
    "14.34": "或曰：“以德报怨，何如？”<br>子曰：“何以报德？以直报怨，以德报德。”",
    "14.35": "子曰：“莫我知也夫！”子贡曰：“何为其莫知子也？”子曰：“不怨天，不尤人。下学而上达。知我者其天乎！”",
    "14.38": "子路宿于石门。晨门曰：“奚自？”子路曰：“自孔氏。”曰：“是知其不可而为之者与？”",
    "14.42": "子路问君子。子曰：“修己以敬。”<br>曰：“如斯而已乎？”曰：“修己以安人。”<br>曰：“如斯而已乎？”曰：“修己以安百姓。修己以安百姓，尧舜其犹病诸？”",
    "14.43": "原壤夷俟。子曰：“幼而不孙弟，长而无述焉，老而不死，是为贼。”以杖叩其胫。",
    "15.2": "在陈绝粮，从者病，莫能兴。子路愠见曰：“君子亦有穷乎？”子曰：“君子固穷，小人穷斯滥矣。”",
    "15.3": "子曰：“赐也，女以予为多学而识之者与？”对曰：“然，非与？”曰：“非也，予一以贯之。”",
    "15.8": "子曰：“可与言而不与之言，失人；不可与言而与之言，失言。知者不失人，亦不失言。”",
    "15.9": "子曰：“志士仁人，无求生以害仁，有杀身以成仁。”",
    "15.10": "子贡问为仁。子曰：“工欲善其事，必先利其器。居是邦也，事其大夫之贤者，友其士之仁者。”",
    "15.11": "颜渊问为邦。子曰：“行夏之时，乘殷之辂，服周之冕，乐则《韶》、《舞》。放郑声，远佞人。郑声淫，佞人殆。”",
    "15.12": "子曰：“人无远虑，必有近忧。”",
    "15.13": "子曰：“已矣乎！吾未见好德如好色者也。”",
    "15.15": "子曰：“躬自厚而薄责于人，则远怨矣。”",
    "15.17": "子曰：“群居终日，言不及义，好行小慧，难矣哉！”",
    "15.18": "子曰：“君子义以为质，礼以行之，孙以出之，信以成之。君子哉！”",
    "15.19": "子曰：“君子病无能焉，不病人之不己知也。”",
    "15.20": "子曰：“君子疾没世而名不称焉。”",
    "15.21": "子曰：“君子求诸己，小人求诸人。”",
    "15.22": "子曰：“君子矜而不争，群而不党。”",
    "15.23": "子曰：“君子不以言举人，不以人废言。”",
    "15.24": "子贡问曰：“有一言而可以终身行之者乎？”子曰：“其恕乎！己所不欲，勿施于人。”",
    "15.27": "子曰：“巧言乱德。小不忍，则乱大谋。”",
    "15.28": "子曰：“众恶之，必察焉；众好之，必察焉。”",
    "15.30": "子曰：“过而不改，是谓过矣。”",
    "15.31": "子曰：“吾尝终日不食，终夜不寝，以思，无益，不如学也。”",
    "15.32": "子曰：“君子谋道不谋食。耕也，馁在其中矣；学也，禄在其中矣。君子忧道不忧贫。”",
    "15.34": "子曰：“君子不可小知而可大受也，小人不可大受而可小知也。”",
    "15.36": "子曰：“当仁，不让于师。”",
    "15.37": "子曰：“君子贞而不谅。”",
    "15.38": "子曰：“事君，敬其事而后其食。”",
    "15.39": "子曰：“有教无类。”",
    "15.40": "子曰：“道不同，不相为谋。”",
    "15.41": "子曰：“辞达而已矣。”",
    "16.1": "季氏将伐颛臾。冉有、季路见于孔子曰：“季氏将有事于颛臾。”<br>孔子曰：“求！无乃尔是过与？夫颛臾，昔者先王以为东蒙主，且在邦域之中矣，是社稷之臣也。何以伐为？”<br>冉有曰：“夫子欲之，吾二臣者皆不欲也。”<br>孔子曰：“求！周任有言曰：‘陈力就列，不能者止。’危而不持，颠而不扶，则将焉用彼相矣？且尔言过矣。虎兕出于柙，龟玉毁于椟中，是谁之过与？”<br>冉有曰：“今夫颛臾，固而近于费。今不取，后世必为子孙忧。”<br>孔子曰：“求！君子疾夫舍曰欲之而必为之辞。丘也闻有国有家者，不患寡当作贫而患不均，不患贫当作寡而患不安。盖均无贫，和无寡，安无倾。夫如是，故远人不服，则修文德以来之。既来之，则安之。今由与求也，相夫子，远人不服，而不能来也；邦分崩离析，而不能守也；而谋动干戈于邦内。吾恐季孙之忧，不在颛臾，而在萧墙之内也。”",
    "16.4": "孔子曰：“益者三友，损者三友。友直，友谅，友多闻，益矣。友便辟，友善柔，友便佞，损矣。”",
    "16.5": "孔子曰：“益者三乐，损者三乐。乐节礼乐，乐道人之善，乐多贤友，益矣。乐骄乐，乐佚游，乐宴乐，损矣。”",
    "16.7": "孔子曰：“君子有三戒：少之时，血气未定，戒之在色；及其壮也，血气方刚，戒之在斗；及其老也，血气既衰，戒之在得。”",
    "16.9": "孔子曰：“生而知之者上也，学而知之者次也；困而学之，又其次也；困而不学，民斯为下矣。”",
    "16.10": "孔子曰：“君子有九思：视思明，听思聪，色思温，貌思恭，言思忠，事思敬，疑思问，忿思难，见得思义。”",
    "16.11": "孔子曰：“见善如不及，见不善如探汤。吾见其人矣，吾闻其语矣。隐居以求其志，行义以达其道。吾闻其语矣，未见其人也。”",
    "16.13": "陈亢问于伯鱼曰：“子亦有异闻乎？”<br>对曰：“未也。尝独立，鲤趋而过庭。曰：‘学诗乎？’对曰：‘未也。’‘不学诗，无以言。’鲤退而学诗。他日，又独立，鲤趋而过庭。曰：‘学礼乎？’对曰：‘未也。’‘不学礼，无以立。’鲤退而学礼。闻斯二者。”<br>陈亢退而喜曰：“问一得三，闻诗，闻礼，又闻君子之远其子也。”"
}