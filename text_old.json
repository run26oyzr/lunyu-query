{
    "9.2": "达巷党人曰：“大哉孔子！博学而无所成名。”子闻之，谓门弟子曰：“吾何执？执御乎？执射乎？吾执御矣。”",
    "9.4": "子绝四：毋意，毋必，毋固，毋我。",
    "9.5": "子畏于匡。曰：“文王既没，文不在兹乎？天之将丧斯文也，后死者不得与于斯文也；天之未丧斯文也，匡人其如予何？”",
    "9.6": "太宰问于子贡曰：“夫子圣者与？何其多能也？”子贡曰：“固天纵之将圣，又多能也。”<br>子闻之，曰：“太宰知我乎！吾少也贱，故多能鄙事。君子多乎哉？不多也。”",
    "9.11": "颜渊喟然叹曰：“仰之弥高，钻之弥坚；瞻之在前，忽焉在后。夫子循循然善诱人，博我以文，约我以礼，欲罢不能，既竭吾才，如有所立卓尔。虽欲从之，末由也已。”",
    "9.13": "子贡曰：“有美玉于斯，韫椟而藏诸？求善贾而沽诸？”子曰：“沽之哉！沽之哉！我待贾者也。”",
    "9.14": "子欲居九夷。或曰：“陋，如之何！”子曰：“君子居之，何陋之有？”",
    "9.17": "子在川上，曰：“逝者如斯夫！不舍昼夜。”",
    "9.18": "子曰：“吾未见好德如好色者也。”",
    "9.19": "子曰：“譬如为山，未成一篑，止，吾止也。譬如平地，虽覆一篑，进，吾往也。”",
    "9.20": "子曰：“语之而不惰者，其回也与！”",
    "9.23": "子曰：“后生可畏，焉知来者之不如今也？四十、五十而无闻焉，斯亦不足畏也已。”",
    "9.24": "子曰：“法语之言，能无从乎？改之为贵。巽与之言，能无说乎？绎之为贵。说而不绎，从而不改，吾末如之何也已矣。”",
    "9.25": "子曰：“主忠信，毋友不如己者，过则勿惮改。”",
    "9.26": "子曰：“三军可夺帅也，匹夫不可夺志也。”",
    "9.28": "子曰：“岁寒，然后知松柏之后凋也。”",
    "9.29": "子曰：“知者不惑，仁者不忧，勇者不惧。”",
    "9.30": "子曰：“可与共学，未可与适道；可与适道，未可与立；可与立，未可与权。”",
    "10.8": "（第一句）食不厌精，脍不厌细。",
    "10.10": "食不语，寝不言。",
    "10.12": "席不正，不坐。",
    "10.13": "乡人饮酒，杖者出，斯出矣。",
    "10.17": "厩焚。子退朝，曰：“伤人乎？”不问马。",
    "11.3": "德行：颜渊，闵子骞，冉伯牛，仲弓。言语：宰我，子贡。政事：冉有，季路。文学：子游，子夏。",
    "11.4": "子曰：“回也非助我者也，于吾言无所不说。”",
    "11.7": "季康子问：“弟子孰为好学？”孔子对曰：“有颜回者好学，不幸短命死矣！今也则亡。”",
    "11.9": "颜渊死。子曰：“噫！天丧予！天丧予！”",
    "11.10": "颜渊死，子哭之恸。从者曰：“子恸矣！”曰：“有恸乎？非夫人之为恸而谁为！”",
    "11.12": "季路问事鬼神。子曰：“未能事人，焉能事鬼？”曰：“敢问死。”曰：“未知生，焉知死？”",
    "11.13": "闵子侍侧，誾誾如也；子路，行行如也；冉有、子贡，侃侃如也。子乐。“若由也，不得其死然。”",
    "11.15": "子曰：“由之瑟奚为于丘之门？”门人不敬子路。子曰：“由也升堂矣，未入于室也。”",
    "11.16": "子贡问：“师与商也孰贤？”子曰：“师也过，商也不及。”<br>曰：“然则师愈与？”子曰：“过犹不及。”",
    "11.19": "子曰：“回也其庶乎，屡空。赐不受命，而货殖焉，亿则屡中。”",
    "11.20": "子张问善人之道。子曰：“不践迹，亦不入于室。”",
    "11.21": "子曰：“论笃是与，君子者乎？色庄者乎？”",
    "11.22": "子路问：“闻斯行诸？”子曰：“有父兄在，如之何其闻斯行之？”<br>冉有问：“闻斯行诸？”子曰：“闻斯行之。”<br>公西华曰：“由也问闻斯行诸，子曰，‘有父兄在’；求也问闻斯行诸，子曰，‘闻斯行之’。赤也惑，敢问。”子曰：“求也退，故进之；由也兼人，故退之。” ",
    "11.23": "子畏于匡，颜渊后。子曰：“吾以女为死矣。”曰：“子在，回何敢死？”",
    "11.24": "季子然问：“仲由、冉求可谓大臣与？”子曰：“吾以子为异之问，曾由与求之问。所谓大臣者，以道事君，不可则止。今由与求也，可谓具臣矣。”<br>曰：“然则从之者与？”子曰：“弑父与君，亦不从也。”",
    "11.25": "子路使子羔为费宰。子曰：“贼夫人之子。”<br>子路曰：“有民人焉，有社稷焉，何必读书，然后为学？”<br>子曰：“是故恶夫佞者。”",
    "11.26": "子路、曾皙、冉有、公西华侍坐。<br>子曰：“以吾一日长乎尔，毋吾以也。居则曰：’不吾知也！’如或知尔，则何以哉？”<br>子路率尔而对曰：“千乘之国，摄乎大国之间，加之以师旅，因之以饥馑；由也为之，比及三年，可使有勇，且知方也。”<br>夫子哂之。“求！尔何如？”<br>对曰：“方六七十，如五六十，求也为之，比及三年，可使足民。如其礼乐，以俟君子。”<br>“赤！尔何如？”<br>对曰：“非曰能之，愿学焉。宗庙之事，如会同，端章甫，愿为小相焉。”<br>“点！尔何如？”<br>鼓瑟希，铿尔，舍瑟而作。对曰：“异乎三子者之撰。”<br>子曰：“何伤乎？亦各言其志也。”<br>曰：“莫春者，春服既成。冠者五六人，童子六七人，浴乎沂，风乎舞雩，咏而归。”<br>夫子喟然叹曰：“吾与点也！”<br>三子者出，曾皙后。曾皙曰：“夫三子者之言何如？”<br>子曰：“亦各言其志也已矣。”<br>曰：“夫子何哂由也？”<br>曰：“为国以礼，其言不让，是故哂之。”<br>“唯求则非邦也与？”<br>“安见方六七十如五六十而非邦也者？”<br>“唯赤则非邦也与？”<br>“宗庙会同，非诸侯而何？赤也为之小，孰能为之大？”",
    "12.1": "颜渊问仁。子曰：“克己复礼为仁。一日克己复礼，天下归仁焉。为仁由己，而由人乎哉？”<br>颜渊曰：“请问其目。”子曰：“非礼勿视，非礼勿听，非礼勿言，非礼勿动。”<br>颜渊曰：“回虽不敏，请事斯语矣。”",
    "12.2": "仲弓问仁。子曰：“出门如见大宾，使民如承大祭。己所不欲，勿施于人。在邦无怨，在家无怨。”<br>仲弓曰：“雍虽不敏，请事斯语矣。”",
    "12.3": "司马牛问仁。子曰：“仁者，其言也讱。”<br>曰：“其言也讱，斯谓之仁已乎？”子曰：“为之难，言之得无讱乎？”",
    "12.5": "司马牛忧曰：“人皆有兄弟，我独亡。”子夏曰：“商闻之矣：死生有命，富贵在天。君子敬而无失，与人恭而有礼。四海之内，皆兄弟也——君子何患乎无兄弟也？”",
    "12.6": "子张问明。子曰：“浸润之谮，肤受之愬，不行焉。可谓明也已矣。浸润之谮，肤受之愬不行焉，可谓远也已矣。”",
    "12.7": "子贡问政。子曰：“足食，足兵，民信之矣。”<br>子贡曰：“必不得已而去，于斯三者何先？”曰：“去兵。”子贡曰：“必不得已而去，于斯二者何先？”曰：“去食。自古皆有死，民无信不立。”",
    "12.8": "棘子成曰：“君子质而已矣，何以文为？”子贡曰：“惜乎，夫子之说君子也！驷不及舌。文犹质也，质犹文也。虎豹之鞟犹犬羊之鞟。”",
    "12.9": "哀公问于有若曰：“年饥，用不足，如之何？”<br>有若对曰：“盍彻乎？”<br>曰：“二，吾犹不足，如之何其彻也？”<br>对曰：“百姓足，君孰与不足？百姓不足，君孰与足？”",
    "12.11": "齐景公问政于孔子。孔子对曰：“君君，臣臣，父父，子子。”公曰：“善哉！信如君不君，臣不臣，父不父，子不子，虽有粟，吾得而食诸？”",
    "12.14": "子张问政。子曰：“居之无倦，行之以忠。”",
    "12.15": "子曰：“博学于文，约之以礼，亦可以弗畔矣夫！”",
    "12.16": "子曰：“君子成人之美，不成人之恶。小人反是。”",
    "12.17": "季康子问政于孔子。孔子对曰：“政者，正也。子帅以正，孰敢不正？”",
    "12.19": "季康子问政于孔子曰：“如杀无道，以就有道，何如？”孔子对曰：“子为政，焉用杀？子欲善而民善矣。君子之德风，小人之德草。草上之风，必偃。”",
    "12.20": "子张问：“士何如斯可谓之达矣？”子曰：“何哉，尔所谓达者？”子张对曰：“在邦必闻，在家必闻。”子曰：“是闻也，非达也。夫达也者，质直而好义，察言而观色，虑以下人。在邦必达，在家必达。夫闻也者，色取仁而行违，居之不疑。在邦必闻，在家必闻。”",
    "12.21": "樊迟从游于舞雩之下，曰：“敢问崇德，修慝，辨惑。”子曰：“善哉问！先事后得，非崇德与？攻其恶，无攻人之恶，非修慝与？一朝之忿，忘其身，以及其亲，非惑与？”",
    "12.22": "樊迟问仁。子曰：“爱人。”问知。子曰：“知人。”<br>樊迟未达。子曰：“举直错诸枉，能使枉者直。”<br>樊迟退，见子夏。曰：“乡也吾见于夫子而问知，子曰，‘举直错诸枉，能使枉者直’，何谓也？”<br>子夏曰：“富哉言乎！舜有天下，选于众，举皋陶，不仁者远矣。汤有天下，选于众，举伊尹，不仁者远矣。”",
    "12.24": "曾子曰：“君子以文会友，以友辅仁。”"
}